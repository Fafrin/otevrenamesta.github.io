---
layout: default
title: Cíle
description: Stanovy dobrovolného svazku Otevřená města
---


# Cíle fungování

Následující seznam definuje klíčové oblasti otevřeného fungování radnic,
kterým by organizace Otevřená města měla věnovat pozornost:

Zveřejnování smluv a dobrá praxe
-------------------------------

Chceme připravit a schválit standard pro zveřejňování smluv a faktur a dále
na tomto fóru diskutovat o dalších společných standardech, aby měly zveřejněné
informace vypovídající hodnotu a byly navzájem porovnatelné. Chceme vzájemně
sdílet příklady dobré praxe, kterou mohou využít starostové
jiných měst a obcí, a to jak na úrovni politického vedení města, tak i na úrovni
odborníků a pracovních skupin. Chceme nabídnout online knihovnu znalostí pro otevírání radnic, která bude úřadům,
starostům a zastupitelům vodítkem, jak zveřejňovat informace a poskytovat je
na žádost ke spokojenosti občanů, jak vypisovat výběrová řízení a soutěže apod.,

Open Data
-------------------------------------

Chceme průběžně definovat významné ukazatele otevřeného hospodaření (zveřejňování smluv,
schváleného a upraveného rozpočtu, čerpání rozpočtu, zadávání zakázek, struktura dodavatelů,
podklady na jednání apod.) a poskytnout praktické návody na jejich zavedení, zveřejnění a
srovnání, které bude mít vypovídající hodnotu. Chceme informace o hospodaření,
rozhodování a fungování města zveřejňovat jako Open Data – propojená data
v otevřeném formátu pro všeobecné využití.

Zapojení občanů online
---------------

Chceme vyvinout a nasadit software aplikaci, která umožní větší zapojení
veřejnosti do fungování města, např. aby měli občané možnost klást svým zástupcům
dotazy, diskutovat návrhy a aby město znalo potřeby svých občanů. Na tuto a další aplikace chytrého města
můžeme hledat prostředky ze zdrojů Evropské unie. Nepovažujeme za smysluplné, aby
si každé město vyvíjelo vlastní aplikaci.

Open source
------------

Chceme, aby byl při zavádění nových aplikací zvážen open-source software.
Open-source software jsou počítačové programy, které může kdokoliv svobodně
upravovat a stavět na nich vlastní technická řešení, a lze snadno zkontrolovat,
že v software není škodlivý kód.

Centrální zadávání
------------------

Z dlouhodobého hlediska chceme nabídnout platformu pro centrální zadávání veřejných zakázek na vývoj
specializovaného software pro veřejnou správu (např. administrace grantů,
evidence usnesení, účetnictví veřejné správy apod.), a to dobrovolně na žádost
těch měst a obcí, které mají tímto způsobem zájem ušetřit veřejné peníze.

Spolupráce s ostatními aktéry
--------------------------

Jsme otevřeni spolupráci s veřejnými vysokými školami, aby mohli odborníci
a pod jejich vedením i studenti přispívat do projektů, které zlepší veřejnou správu,
např. se podílet na vývoji software anebo namátkově kontrolovat hospodárnost výdajů.
Chceme společně hájit své zájmy u státních orgánů a dodavatelů proprietárního
software, protože společné vyjednávání nám zajistí výhodnější podmínky.
