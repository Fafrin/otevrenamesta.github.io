---
layout: default
title: Návrh stanov
description: Stanovy organizace Otevřená města
style: legal
styl: om
---

Stanovy organizace Otevřená města
======================================

Návrh připravil zastupitel hl. m. Prahy Mgr. Bc. Jakub Michálek a projednala 
ho přípravná skupina zástupců měst
ve spolupráci s občanským sdružením Oživení na jednání dne 24. února 2015
na Úřadu Městské části Praha 6.

| Přehledová tabulka                             ||| 
| ----{% capture dir %}{{page.url | | remove:'.html' | remove: '_commented' }}{% endcapture %} |||
| Bez komentáře | [verze k prohlížení]({{dir}}.html) | [verze k tisku]({{dir}}.pdf)  |
| S komentářem  | [verze k prohlížení]({{dir}}_commented.html) | [verze k tisku]({{dir}}_commented.pdf)  |

> **Tento dokument obsahuje autorské komentáře.**

1. Základní údaje
-----------------

- <a name="b1x1">(1.1)</a> Název organizace zní **Otevřená města, z. s.** (dále jen „organizace“).

- <a name="b1x2">(1.2)</a> Organizace je podle soukromého práva ustavena jako spolek s vlastní právní
osobností. Spolek sdružuje města, obce a další instituce.

- <a name="b1x3">(1.3)</a> Organizace je ustavena ve veřejném zájmu a dosahuje ho zásadně takovým 
způsobem, který nemá průmyslovou nebo obchodní povahu.

- <a name="b1x4">(1.4)</a> Organizace poskytuje informace veřejnosti
způsobem podle zákona upravujícího svobodný přístup k informacím.
Internetové stránky organizace jsou na doméně 
[otevrenamesta.cz](http://www.otevrenamesta.cz).

- <a name="b1x5">(1.5)</a> Sídlem organizace je Brno.

- <a name="b1x6">(1.6)</a> Organizace je zakládána na dobu neurčitou.

> **Komentář**:
>
> K [1.1](#b1x1) Název organizace vyjadřuje politiku otevřenosti a hlavní cíle 
> organizace, jakož i skutečnost, že jejími nejdůležitějšími členy jsou města.
>
> K [1.2](#b1x2) Cílem zakladatelů je vytvořit právnickou osobu, která bude
> efektivněji řešit dlouhodobé potřeby zohledněné v cílích organizace 
> (bod [2]). Organizace by měla fungovat na členském principu, aby se mohla
> postupně rozšiřovat. Podle platné úpravy tedy prakticky připadají v úvahu
> pouze 
> 
> 1. dobrovolný svazek obcí (veřejnoprávní forma) a 
> 2. spolek (soukromoprávní forma). 
> 
> Ad 1. Právní formu dobrovolného svazku obcí upravuje § 49 a násl. zákona 
> č. 128/2000 Sb., o obcích, ve znění pozdějších předpisů, resp. § 24 a 
> násl. zákona č. 131/2000 Sb., o hlavním městě Praze, ve znění pozdějších 
> předpisů. Forma dobrovolného svazku obcí odpovídá tomu, že jde o spolupráci 
> osob veřejného práva, a tak je obecně vhodnější, když výsledkem bude opět osoba 
> veřejného práva. Na druhou stranu zákon podstatně omezuje dobrovolný svazek
> v tom, že jeho členové mají povinnost podílet se na úhradě ztráty svazku 
> (§ 50 odst. 2 písm. g) zákona č. 128/2000 Sb., o obcích, ve znění pozdějších 
> předpisů),
> mají oprávnění si rozdělovat zisk svazku a vnášejí do svazku 
> svůj majetek bez přechodu vlastnictví a svazek schvaluje rozpočet
> a hospodaří podle § 38 a násl. zákona č. 250/2000 Sb., o rozpočtových 
> pravidlech územních rozpočtů, ve znění pozdějších předpisů, tedy hospodaří
> podle poměrně komplikovaných předpisů veřejného práva. Výhodou svazku je, že
> zakládá automaticky řadu kontrolních oprávnění občanů, členských obcí i
> státních orgánů. 
> 
> Ad 2. Obce, hlavní město Praha a jeho městské části nemohou na spolupráci mezi
> sebou používat ustanovení občanského zákoníku o spolku (§ 47 zákona č. 
> 128/2000 Sb., o obcích, ve znění pozdějších předpisů). Tato spolupráce je však
> možná, spolupracují-li obce s ostatními právnickými a fyzickými osobami
> v občanskoprávních vztazích (§ 54 zákona č. 128/2000 Sb., o obcích, 
> ve znění pozdějších předpisů). Tato podmínka je však v souladu s cílem
> organizace, neboť je v jejím zájmu, aby se na její činnosti mohly podílet 
> i další veřejné instituce (kraje, veřejné vysoké školy apod.). 
> Výhodou spolku je nezávislost na některých
> formalitách veřejného práva, majetková oddělenost spolku od jeho členů a 
> vysoká úroveň samosprávy. Nicméně musí být odpovídajícím způsobem zajištěn
> veřejný dohled nad činností spolku, neboť spolek je zakládán ve veřejném
> zájmu dle § 144 odst. 1 zákona č. 89/2012 Sb., občanského zákoníku, a jeho
> příjmy jsou z veřejných zdrojů.
> 
> K [1.3](#b1x3) Ustanovení stanov, že organizace je ustavena ve veřejném zájmu 
> a dosahuje ho zásadně takovým způsobem, který nemá průmyslovou nebo obchodní 
> povahu, vede k tomu, aby byla organizace veřejným zadavatelem podle
> § 2 odst. 2 písm. d) zákona č. 137/2006 Sb., o veřejných zakázkách, v platném
> znění, a tedy i plnila úkoly centrálního zadavatele podle § 3 odst. 1 téhož
> zákona. Výhodou centrálního zadávání je šetření prostředků, vyšší efektivita
> a odpovědnost organizace, nikoliv jejích členů, za průběh zadávacího řízení.
> Tato zásada nevylučuje, aby organizace ve své vedlejší činnosti podnikala
> nebo vykonávala jinou výdělečnou činnost k podpoře hlavní činnosti za
> podmínek stanovených zákonem.
>
> K [1.4](#b1x4) Kvůli tomu, aby se předešlo sporům, se jasně konstatuje, 
> že organizace je veřejnou institucí, která má podle § 2 odst. 1 zákona č.
> 106/1999 Sb., o svobodném přístupu k informacím, ve znění pozdějších předpisů,
> povinnost poskytovat informace na žádost a zveřejněním, mj. v souladu s vyhláškou
> č. 442/2006 Sb., kterou se stanoví struktura povinně zveřejňovaných informací.
> Veřejnou institucí je třeba rozumět instituci s převažujícími znaky podle
> nálezu Ústavního soudu ve věci *Horník vs. Letiště Praha*, s.p. I. ÚS 260/06,
> ze dne 24. 1. 2007, s přihlédnutím k pozdější judikatuře Nejvyššího správního 
> soudu. 
> 
> Zvolená internetová doména plně odpovídá názvu právnické osoby. Doménu zakoupil dne 
> pro tento projekt a pod jeho názvem autor stanov. Tato doména 
> bude po vzniku bezplatně převedena pod organizaci a vedena jako její majetek
> v souladu s § 127 zákona č. 89/2012 Sb., občanského zákoníku. Právnická osoba
> musí po svém vzniku účinek založení domény do tří měsíců od svého vzniku 
> převzít. V takovém případě platí, že je z těchto jednání oprávněna a 
> zavázána od počátku. Převezme-li je, dá dalším zúčastněným najevo, že tak 
> učinila. V tomto případě tedy vyrozumí registrátora domény.
>
> K [1.5](#b1x5) Jde o výsledek dohody na pracovním jednání, který reflektuje skutečnost, 
> že Brno je tradičním místem konání konferencí a veletrhů v oblasti otevřeného 
> software. Přesnou adresu místa v obci není třeba do stanov psát 
> (§ 136 odst. 2 zákona č. 89/2012 Sb., občanský zákoník) a bude určena orgány 
> organizace, konkrétně jeho výborem (§ 163 zákona č. 89/2012 Sb., občanského 
> zákoníku).

2. Cíl
--------

- <a name="b2x1">(2.1)</a> Organizace prosazuje **otevřené fungování veřejné správy**. 

- <a name="b2x2">(2.2)</a> Zejména prosazuje 
     - <a name="b2x2x1">(2.2.1)</a> pravidelné zveřejňování informací, 
     - <a name="b2x2x2">(2.2.2)</a> zpřístupnění úředních dat (Open Data), 
     - <a name="b2x2x3">(2.2.3)</a> průhledné veřejné zakázky od přípravy záměru až po skončení záruky,
     - <a name="b2x2x4">(2.2.4)</a> transparentní rozhodování a zapojování veřejnosti a 
     - <a name="b2x2x5">(2.2.5)</a> používání otevřených informačních technologií ve veřejné správě (otevřené formální normy,[^smernice] open source).

[^smernice]: Směrnice Evropského parlamentu a Rady 2013/37/EU ze dne 26. června 2013, kterou se mění směrnice 2003/98/ES o opakovaném použití informací veřejného sektoru.

> **Komentář**:
> 
> K [2.2](#b2x2) Cíl mluví o otevřeném fungování radnic, přičemž dává příklady, 
> co se tím rozumí. Jde například o zveřejňování informací podle § 5 zákona 
> č. 106/1999 Sb.,  o svobodném přístupu k informacím, ve znění pozdějších 
> předpisů, zpřístupňování dat ve formátu otevřených dat, zapojování veřejnosti 
> do rozhodování pomocí referend, participativního rozpočtu a jiných nástrojů. 
> Všechny tyto cíle však vyžadují silnou technologickou základnu (software).
> Ta se týká šetření rozpočtových prostředků měst, které jsou nyní 
> vydávány na software objednávaný jednotlivými městy u komerčních společností. 
> Jde o činnosti, které v podstatě přesahují rámec území, a tedy je na nich 
> vhodné spolupracovat podle principu subsidiarity. Komerčně dodávaný software 
> zůstává často ve vlastnictví dodavatele (proprietární  software). V důsledku 
> toho vzniká ve veřejné správě celá řada neduhů,  včetně vazby města na 
> jediného dodavatele (problém vendor lock-in).  Řešením je nasazovat a 
> podporovat svobodný software, viz [stránku GNU o svobodném software][gnu]. 
> V těchto cílích se uvádí v českých kruzích známější varianta open source,
> byť terminologicky je open source software pouze podmnožinou svobodného 
> software. 
> Svobodný software je zvláštním případem svobodného kulturního díla (viz dále). 
> Svobodný  software je taky vždy open source, tj. každý má k dispozici 
> zdrojový  kód a může software zkontrolovat či vylepšit. Organizace se nestaví 
> proti  komerčním dodavatelům, naopak předvídá, že jim bude část vývoje 
> zadávat, pouze tyto společnosti upraví obchodní strategie ve veřejném sektoru. 
> Stávající stav vyžaduje, aby vznikající svobodný software byl  napojen na 
> existující proprietární systémy (např. GINIS, Marbes apod.).

[gnu]: https://www.gnu.org/philosophy/free-sw.html

3. Předmět činnosti
--------------
K dosažení svých cílů organizace zejména:

- <a name="b3x1">(3.1)</a> hájí společné zájmy svých členů u státních orgánů, dodavatelů 
proprietárního software a jiných institucí,

- <a name="b3x2">(3.2)</a> vede vlastní projekty, zaštiťuje projekty třetích stran a zapojuje do 
svých aktivit své členy a jiné instituce, např.

    - <a name="b3x2x1">(3.2.1)</a> vystupuje namísto svých členů na základě zvláštní smlouvy jako 
  centrální zadavatel při 
  společném zadavání veřejných zakázek zejména na svobodný software,
    - <a name="b3x2x2">(3.2.2)</a> vypisuje veřejné soutěže např. pro studenty vysokých škol a komerční 
  dodavatele na svobodný software,
    - <a name="b3x2x3">(3.2.3)</a> zaměstnává vlastní technické expery, vývojáře a jiné odborníky pracující 
  na veřejně prospěšných výstupech podle cílů organizace.

- <a name="b3x3">(3.3)</a> sdílí a vyhodnocuje zkušenosti svých členů a jiných institucí, definuje 
standardy a dobrou praxi,

- <a name="b3x4">(3.4)</a> shromažďuje finanční prostředky od svých členů do vlastnictví organizace a 
zakládá právnické osoby nebo na nich nabývá majetkovou účast,

- <a name="b3x5">(3.5)</a> organizuje a informuje neformální komunitu pro otevřenost a svobodný 
software ve veřejné správě, členy organizace i veřejnost,

- <a name="b3x6">(3.6)</a> pořádá konference a spolupracuje s obdobnými zahraničními organizacemi,

- <a name="b3x7">(3.7)</a> poskytuje poradenství, vyjádření a akreditace komerčním dodavatelům.

> **Komentář**:

> K [3.2.1](#b3x2x1) Podle § 3 zákona č. 137/2006 Sb., o veřejných zakázkách, ve znění 
> pozdějších předpisů, je centrálním zadavatelem veřejný zadavatel, který 
> provádí centralizované zadávání. Organizace bude veřejným zadavatelem podle 
> § 2 odst. 2 písm. d) tohoto zákona. První možnost centrálního zadavatele 
> je, že pro jiného zadavatele pořizuje dodávky či služby, jež jsou předmětem 
> veřejných zakázek, které následně prodává jiným zadavatelům za cenu 
> nikoliv vyšší, než za kterou byly dodávky či služby pořízeny. Druhou 
> možností je, že provádí zadávací řízení a zadává veřejnou zakázku na 
> dodávky, služby či stavební práce na účet jiných zadavatelů. Poměry 
> centrálního zadavatele a dalších zadavatelů musí být upraveny písemnou 
> smlouvou.

4. Principy činnosti
--------------------

- <a name="b4x1">(4.1)</a> Organizace ve všech oblastech prosazuje, aby software, fotografie, dokumenty a 
jiná díla zakoupená za veřejné prostředky byla volně dostupná jako 
svobodné kulturní dílo (<http://freedomdefined.org/Definition/Cs>) s možností opakovaného užití i komerčním sektorem.

- <a name="b4x2">(4.2)</a> Organizace spolupracuje s územními samosprávami, státními orgány, veřejnými vysokými školami, výzkumnými 
a vědeckými institucemi, školami, politickými stranami, příspěvkovými a 
jinými městskými organizacemi, neziskovým sektorem a 
dalšími institucemi, bez ohledu na to, zda jsou členy organizace, pokud se 
ztotožňují s cíli a principy činnosti organizace a zavážou se pomoci při 
prosazování cílů organizace.

- <a name="b4x3">(4.3)</a> Rozhodování v organizaci se zakládá na otevřené diskusi na společné 
komunikační platformě a na hledání široké shody mezi těmi, kterých se 
rozhodnutí týká. Nelze-li dosáhnout široké shody, rozhoduje až hlasování 
podle pravidel v těchto stanovách.

- <a name="b4x4">(4.4)</a> Organizace uskutečňuje vlastní projekty nebo zaštiťuje projekty třetích stran 
vedoucí k dosažení cílů organizace. Projekt člena organizace nebo jiné veřejné 
instituce, který je v souladu s vnitřním řádem organizace, zařadí organizace do 
seznamu svých projektů a upraví vzájemné právní vztahy zvláštní smlouvou. 
O záležitostech projektu rozhoduje jeho vedoucí, který je za něj také 
odpovědný. Projekt získává prostředky od organizace a jejích členů, z dotací a 
jiných zdrojů.

- <a name="b4x5">(4.5)</a> Kde z těchto stanov nevyplývá nic jiného, řídí se organizace a 
její členové vnitřním řádem organizace a v jeho mezích též obecnými ustanoveními 
soukromého práva o spolku a jeho členech účinných ke dni dojednání textu stanov 
mezi zakládajícími členy (bod [12.3](#b12x3)).


5. Členství
-----------

- <a name="b5x1">(5.1)</a> V organizaci jsou dva druhy členství: základní a přidružené.

- <a name="b5x2">(5.2)</a> Základním členem organizace může být jen základní územní samosprávný 
celek v České republice.
Zejména může být základním členem organizace hlavní město Praha, 
jeho městská část, statutární či jiné město anebo jiná obec.

- <a name="b5x3">(5.3)</a> Přidruženým členem organizace může být 

    - <a name="b5x3x1">(5.3.1)</a> ten, kdo má způsobilost k základnímu členství,
    - <a name="b5x3x2">(5.3.2)</a> kraj, stát v zastoupení příslušným státním orgánem, veřejná vysoká 
  škola, výzkumná a vědecká instituce, škola, příspěvková a jiná městská 
  organizace, a jakákoliv další právnická osoba, která je veřejnou institucí
  v České republice nebo zahraničí,
    - <a name="b5x3x3">(5.3.3)</a> politická strana nebo politické hnutí,
    - <a name="b5x3x4">(5.3.4)</a> jiná právnická osoba neziskového sektoru v České republice nebo zahraničí,
  která přispívá k cíli organizace podle svého zakladatelského právního jednání.

- <a name="b5x4">(5.4)</a> Člen organizace je zavázán 

    - <a name="b5x4x1">(5.4.1)</a> podporovat cíle organizace, 
    - <a name="b5x4x2">(5.4.2)</a> platit členský příspěvek a 
    - <a name="b5x4x3">(5.4.3)</a> zachovávat vnitřní řád organizace.

- <a name="b5x5">(5.5)</a> Člen organizace je oprávněn

    - <a name="b5x5x1">(5.5.1)</a> účastnit se za podmínek jednacího řádu jednání orgánů organizace,
    - <a name="b5x5x2">(5.5.2)</a> navrhovat nové projekty organizace, žádat o záštitu organizace nad svými 
  vlastními projekty, zapojovat se do existujících projektů organizace (bod [4.4](#b4x4)),
    - <a name="b5x5x3">(5.5.3)</a> využívat výsledky činnosti organizace, zejména bezplatné užívat jí vyvinutý 
  svobodný software a postupovat podle příkladů dobré praxe,
    - <a name="b5x5x4">(5.5.4)</a> kontrolovat hospodaření organizace a jinak se podílet na činnosti organizace 
  v souladu se stanovami.

- <a name="b5x6">(5.6)</a> Zájemce o členství podá výboru organizace přihlášku, jejíž přílohou je 
usnesení o souhlasu s podáním přihlášky do organizace, který udělil zastupitelský nebo 
jiný kompetentní orgán zájemce o členství. Náležitosti a vzor přihlášky, případně
podmínky přihlášení 
pro jednotlivé druhy členství stanoví 
výbor a zveřejní je na internetových stránkách organizace. 
Členství vzniká, jakmile byl zájemce přijat a zaplatil členský příspěvek
za celý rok, ve kterém podal přihlášku.

- <a name="b5x7">(5.7)</a> Členství může být pozastaveno jen způsobem, který je určen ve stanovách. 
Člen, jehož členství bylo pozastaveno, nemá po dobu pozastavení členská práva
s výjimkou práva uplatnit opravné prostředky proti rozhodnutí o pozastavení členství. 
Členství 

    - <a name="b5x7x1">(5.7.1)</a> může být pozastaveno rozhodnutím výboru při důvodném podezření na 
  porušení závazků člena organizace, a to nejpozději do vyšetření celé záležitosti,
    - <a name="b5x7x2">(5.7.2)</a> je pozastaveno, pokud člen nezaplatí členský příspěvek ani 
  v dodatečné lhůtě, ačkoliv byl na tento následek předem písemně upozorněn,
  a to dokud dluh na členském příspěvku není uhrazen.

- <a name="b5x8">(5.8)</a> Proti rozhodnutí o pozastavení členství nebo rozhodnutí o vyloučení se 
může člen odvolat ke členské schůzi v přiměřené lhůtě určené v poučení 
k rozhodnutí. Odvolání nemá odkladný účinek.

> **Komentář**:
> 
> K [5.2](#b5x2) Základní členství je omezeno na základní územní samosprávné celky. Členem 
> může být hlavní město Praha, jeho městské části (§ 28
> zákona č. 131/2000 Sb., o hlavním městě Praze, ve znění 
> pozdějších předpisů), jakož i jiné obce a města, 
> která mají právní osobnost (§ 54 zákona č. 128/2000 Sb., o obcích,
> ve znění pozdějších předpisů). Městské části a obvody územně členěných 
> statutárních měst (s citovanou výjimkou hlavního města Prahy) nemají vlastní 
> právní subjektivitu, proto nemohou být členy právnické osoby a v jejich 
> případě není třeba řešit problém dělení hlasů (bod [5.4](#b5x4)).
> 
> K [5.3](#b5x3) Kraj může být členem spolku na základě § 27 zákona č. 129/2000
> Sb., o krajích, ve znění pozdějších předpisů. K vymezení veřejné instituce
> viz komentář k [1.4](#b1x4). Je rovněž žádoucí, aby se členy orgnanizace
> staly pokud možno *všechny* politické strany, aniž by se organizace vázala
> na jakoukoliv politickou stranu. Všem politickým stranám by členství mělo 
> být nabídnuto. Politické strany nemají ve spolku rozhodující pravomoc (neboť
> mohou být jen přidruženými členy bez hlasovacího práva), ale pomohou 
> pomoci prosazovat cíle organizace v politických orgánech. 
> Seznam členů je veden na základě § 236
> zákona č. 89/2012 Sb., občanský zákoník, a bodu [8.4.9](#b8x4x9) stanov.
> 
> K [5.6](#b5x6) Usnesení zastupitelstva je nezbytnou podmínkou podle § 59 odst. 2 písm.
> i) zákona č. 131/2000 Sb., o hlavním městě Praze, ve znění pozdějších 
> předpisů, pro spolupráci s jinými obcemi a kraji.
> 
> K [5.7](#b5x7) Vylučuje se subsidiární použitelnost ustanovení o zániku členství, 
> která by podle § 238 zákona č. 89/2012 Sb., 
> občanský zákoník, nastala. Jde o to, aby nemusel opakovaně probíhat proces 
> podání nové přihlášky. V ostatních věcech (přijímání a vylučování členů) 
> se řídí spolek ustanoveními občanského zákoníku o spolku.

6. Orgány
---------

- <a name="b6x1">(6.1)</a> Organizace má 

    - <a name="b6x1x1">(6.1.1)</a> nejvyšší orgán, kterým je členská schůze,
    - <a name="b6x1x2">(6.1.2)</a> volené orgány, kterými jsou výbor, kontrolor a projektová rada,
    - <a name="b6x1x3">(6.1.3)</a> jmenované orgány, které jsou ustaveny podle organizační struktury, 
  podřízeny některému z volených orgánů a obsazovány na základě veřejných 
  výběrových řízení.

- <a name="b6x2">(6.2)</a> Jednání orgánu svolá ten, kdo mu předsedá, z vlastní iniciativy nebo na žádost 
členů s nadpolovičním počtem hlasů anebo nižším počtem, stanoví-li tak
jednací řád daného orgánu. Jednací řád orgánu může stanovit podmínky, 
za kterých je závazný návrh na svolání orgánu.

- <a name="b6x3">(6.3)</a> Pozvánky na zasedání orgánů, návrhy rozhodnutí a odůvodnění, prezentace členů,
kteří mají kandidovat, jakož i jiné podkladové materiály, se zveřejňují 
na internetových stránkách organizace pokud možno průběžně a dostatečnou dobu předem.

- <a name="b6x4">(6.4)</a> Orgány rozhodují ve veřejném hlasování podle jmen členů,

    - <a name="b6x4x1">(6.4.1)</a> většinou hlasů všech svých členů, kteří v době rozhodování svou funkci
  zastávají, nebylo-li rozhodnutí řádně projednáno,
    - <a name="b6x4x2">(6.4.2)</a> většinou hlasů těch svých členů, kteří se účastní hlasování, stanoví-li
  jednací řád daného orgánu podmínky řádného projednání a jsou-li dodrženy podmínky 
  řádného projednání vyplývající z jednacího řádu daného orgánu i vnitřního řádu 
  organizace.

- <a name="b6x5">(6.5)</a> Jednání členské schůze a jiných orgánů probíhá přednostně na dálku pomocí komunikačních 
technologií, aby mohli členové zasílat předem své alternativní návrhy, aby byl
dostatečný čas na posouzení těchto alternativních návrhů a aby se hlasování
mohli účastnit i nepřítomní členové. Veřejnost má k jednání přístup jako 
pozorovatel, neusnese-li se orgán na neveřejném jednání.

- <a name="b6x6">(6.6)</a> K podpoře činnosti organizace mohou volně vznikat neformální pracovní skupiny.

> **Komentář**:
> 
> K [6.4.2](#b6x4x2) Obdobně jako v § 257 odst. 1 zákona č. 89/2012 Sb., občanského zákoníku,
> se navrhuje určit případy, ve kterých není třeba souhlasu nadpoloviční většiny
> všech členů, ale pouze většiny členů aktivních. Nezájem a neúčast tedy nemohou
> činnost organizace zablokovat. Podmínky řádného projednání mohou být stanoveny
> vnitřním řádem organizace, jakož i jednacím řádem daného orgánu. 
>
> Příkladem
> takových podmínek může být například, že podkladové materiály byly 
> zveřejňovány po celou dobu projednání způsobem uvedeným ve stanovách 
> (bod [6.3](#b6x3)), členové orgánu měli dostatečnou dobu na přípravu vlastních 
> alternativních návrhů, členové orgánu měli dostatečnou dobu na rozhodnutí 
> mezi alternativními návrhy (minimální doba trvání musí být předem stanovena 
> jednacím řádem daného orgánu nebo jinou součástí vnitřního řádu organizace) a 
> návrh při projednání podpořil určitý minimální počet členů (např. stanovený
> shodně jako pro iniciativu ke svolání jednání orgánu apod., což jsou všechno 
> záležitosti typicky upravené jednacím řádem orgánu).


7. Členská schůze
-----------------

- <a name="b7x1">(7.1)</a> Každý člen organizace je na členské schůzi zastoupen svým statutárním nebo 
zplnomocněným zástupcem. Ten, kdo jednání členské schůze předsedá, ověří 
zástupčí oprávnění. 

- <a name="b7x2">(7.2)</a> Hlasovací právo náleží pouze základním členům, ostatní členové organizace 
mají jen právo se vyjádřit. Základní člen organizace má tolik hlasů, kolik činí 
po zaokrouhlení druhá odmocnina z jeho počtu obyvatel. Tyto hlasy není možné rozdělit.

- <a name="b7x3">(7.3)</a> **Počtem obyvatel** pro daného člena organizace se v těchto stanovách rozumí 
počet lidí, kteří mají na jeho území trvalé bydliště. 
Pokud základní členství v organizaci
náleží dvěma členům, jejichž území se z části překrývá (např. hlavnímu městu 
Praze a jeho městské části), rozdělí se počet obyvatel žijících na společném 
území mezi oba členy rovnou měrou.
Počet obyvatel a odpovídající 
počet hlasů (bod [7.2](#b7x2)) se zveřejňuje pravidelně v seznamu členů. 
Počet obyvatel u jednotlivých základních členů vychází ze statistického 
výkazu, který nesmí být starší dvou let. Pro účely
těchto stanov je počet obyvatel zveřejněný v seznamu členů závazný až 
do další aktualizace.

- <a name="b7x4">(7.4)</a> Členské schůzi je vyhrazeno

    - <a name="b7x4x1">(7.4.1)</a> volit, odvolávat a úkolovat výbor, jeho předsedu a další jednotlivé členy,
    - <a name="b7x4x2">(7.4.2)</a> volit, odvolávat a úkolovat kontrolora,
    - <a name="b7x4x3">(7.4.3)</a> volit a odvolávat náhradníky vzhledem k funkcím, které volí,
    - <a name="b7x4x4">(7.4.4)</a> rozhodovat o odvolání proti rozhodnutí o pozastavení členství a vyloučení, 
    - <a name="b7x4x5">(7.4.5)</a> rozhodovat o změně stanov,
    - <a name="b7x4x6">(7.4.6)</a> udělovat předchozí souhlas se vzorovou smlouvou o výkonu funkce vzhledem
k členům orgánů, které volí; organizace těmto členům orgánu neposkytuje jiné výhody
  než ty, které jsou uvedené výslovně a určitým způsobem,
    - <a name="b7x4x7">(7.4.7)</a> změnit výši členského příspěvku na následující kalendářní roky, a to 
  aspoň 90 dní před začátkem nového kalendářního roku,
    - <a name="b7x4x8">(7.4.8)</a> schvalovat výroční zprávu výboru o činnosti organizace včetně informace
o závěrečném účtu organizace a vyjádření kontrolora k němu,
    - <a name="b7x4x9">(7.4.9)</a> rušit či měnit libovolné rozhodnutí jiného orgánu organizace, pokud jde 
  o účinky takového rozhodnutí uvnitř organizace,
    - <a name="b7x4x10">(7.4.10)</a> rozhodnout o zrušení nebo přeměně organizace, případně jmenovat a 
  odvolávat likvidátora.


> **Komentář**:
> 
> K [7.2](#b7x2) Počet hlasů je úměrný odmocnině z počtu obyvatel. Jde o realizaci tzv.
> Penroseho odmocninového zákona (podle matematika Lionela Penrose), 
> podle něhož je *apriorní* hlasovací síla člena určitého hlasujícího tělesa
> definovaná Penroseho-Banzhafovým indexem nepřímo úměrná odmocnině jeho 
> velikosti. Velikost člena organizace je přirozeně vyjádřena jeho počtem obyvatel.
> Proto každý člen získává tolik hlasů, kolik odpovídá odmocnině z jeho 
> velikosti, a tedy obě závislosti se vyruší a na každého obyvatele připadá 
> stejná *apriorní* hlasovací síla. Tato otázka byla řešena při diskusi 
> o hlasovací síle v rámci orgánů Evropské unie. Podrobné zdůvodnění naleznete
> v článku Karol Zyczkowski and Wojciech Slomczynski: *Square root voting system,*
> *optimal threshold and π*, dostupného jako preprint na [webu][arxiv-sqrt].
>
> Příklady rozložení počtu obyvatel a hlasovací síly pro namátkou vybraná česká 
> města, pokud by byla členy organizace, zobrazuje následující obrázek:
> 
> ![Rozložení počtu obyvatel a hlasovací síly][sqrt-img]

[arxiv-sqrt]: http://arxiv.org/pdf/1104.5213v2.pdf
[sqrt-img]: img/hlasy.png

<!-- https://docs.google.com/spreadsheets/d/1r6a7y_O2D7hZUwwAdwyzL9cXeGJOgRzn36VgGSsS1Ss/edit -->


8. Volené orgány
----------------

- <a name="b8x1">(8.1)</a> Funkční období voleného orgánu 
    - <a name="b8x1x1">(8.1.1)</a> je dvouleté,
    - <a name="b8x1x2">(8.1.2)</a> navazuje na konec funkčního období předchozího voleného orgánu, 
    - <a name="b8x1x3">(8.1.3)</a> končí před uplynutím předepsané doby trvání také tehdy, pokud skončí 
  volební období všech členů voleného orgánu. 

- <a name="b8x2">(8.2)</a> Funkční období člena voleného orgánu 
    - <a name="b8x2x1">(8.2.1)</a> začíná s funkčním obdobím orgánu, jehož členem byl zvolen, v případě 
  náhradníka též okamžikem, kdy byl zvolen, povolán či kooptován za původního 
  člena voleného orgánu, 
    - <a name="b8x2x2">(8.2.2)</a> končí s koncem funkčního období voleného orgánu, ztrátou způsobilosti 
  ke členství ve voleném orgánu, odstoupením či odvoláním člena voleného orgánu, 
  v případě kooptovaného člena též volbou náhradníka původního člena voleného 
  orgánu.

- <a name="b8x3">(8.3)</a> Způsobilost být členem voleného orgánu má pouze člověk, který v písemné podobě zašle 
organizaci k trvalému zveřejnění na jejích internetových stránkách svůj životopis,
závazek řídit se v případě zvolení stanovami a dokument,
ve kterém prokáže, jak svými konkrétními činy dlouhodobě přispívá cílům organizace,
případně splní další podmínky, které organizace určila. Ten, kdo povolává členy 
voleného orgánu, před volbou rozhodne, zda jsou přihlášení kandidáti způsobilí být 
členem voleného orgánu.

- <a name="b8x4">(8.4)</a> **Výbor** je statutárním a výkonným orgánem spolku. Výbor je členskou schůzí volen jako 
kolektivní orgán o pěti členech. Výbor

    - <a name="b8x4x1">(8.4.1)</a> odpovídá za vystupování organizace navenek a plnění povinností 
  organizace a výkon práv organizace vyplývajících ze zákona nebo těchto stanov, 
  nejsou-li svěřeny jinému orgánu,
    - <a name="b8x4x2">(8.4.2)</a> schvaluje rozpočet, řídí a kontroluje hospodaření s majetkem organizace a 
  dodržování pravidel zaměstnanci organizace,
    - <a name="b8x4x3">(8.4.3)</a> schvaluje účetní závěrku organizace sestavenou k rozvahovému dni podle 
  zákona o účetnictví a zpracovává a schvaluje návrh závěrečného účtu organizace,
    - <a name="b8x4x4">(8.4.4)</a> určuje dlouhodobé cíle organizace a schvaluje projektový plán, který určuje 
  vlastní projekty organizace (bod [4.4](#b4x4)),
    - <a name="b8x4x5">(8.4.5)</a> určuje organizační strukturu, přijímá vnitřní předpisy k úpravě 
  poměrů organizace a vzory smluv pro právní vztahy, v nichž organizace vystupuje,
    - <a name="b8x4x6">(8.4.6)</a> volí, odvolává a úkoluje projektovou radu,
    - <a name="b8x4x7">(8.4.7)</a> přijímá členy a dále se souhlasem aspoň jednoho kontrolora pozastavuje členství a vylučuje členy,
    - <a name="b8x4x8">(8.4.8)</a> předkládá členské schůzi výroční zprávu o činnosti organizace,
  která obsahuje také informaci o závěrečném účtu organizace a výsledcích kontrol,
    - <a name="b8x4x9">(8.4.9)</a> vede a na internetových stránkách organizace zveřejňuje 
  v úplné podobě seznam členů s údaji podle zákona a těchto stanov (bod [7.3](#b7x3)),
    - <a name="b8x4x10">(8.4.10)</a> svolává členskou schůzi a předsedá jí.

- <a name="b8x5">(8.5)</a> **Projektová rada** je poradním orgánem výboru v odborných záležitostech 
působnosti organizace a v projektovém řízení. Projektová rada

    - <a name="b8x5x1">(8.5.1)</a> řeší odborné otázky vedení projektů, správy kódu, vedení komunity 
  (bod [3.5](#b3x5)) a projektového plánu (bod [8.4.4](#b8x4x4)),
    - <a name="b8x5x2">(8.5.2)</a> dohlíží na to, že organizace a její projekty dodržují i v technických
  věcech principy otevřeného fungování uvedené ve stanovách,
    - <a name="b8x5x3">(8.5.3)</a> vyjadřuje se v pochybnostech k tomu, zda jsou technické záměry a provedení 
  projektu v souladu s vnitřním řádem organizace anebo podmínkami projektu.

- <a name="b8x6">(8.6)</a> **Kontrolor** je kontrolním orgánem organizace. Kontrolor nesmí být členem 
jiného orgánu organizace. Může být zvoleno i více kontrolorů, pak jedná každý samostatně.
Kontrolor

    - <a name="b8x6x1">(8.6.1)</a> má přístup ke všem dokumentům organizace a dohlíží na jeho hospodaření,
    - <a name="b8x6x2">(8.6.2)</a> provádí kontrolu hospodaření s majetkem organizace a s jejími finančními
  prostředky a předkládá zprávu o výsledcích kontroly výboru, který s nimi 
  seznamuje členy organizace ve výroční zprávě o činnosti,
    - <a name="b8x6x3">(8.6.3)</a> vyjadřuje se k návrhu závěrečného účtu organizace před jeho projednáním,
    - <a name="b8x6x4">(8.6.4)</a> zúčastňuje se jednání orgánů s právem vyjádřit se k projednávaným věcem,
    - <a name="b8x6x5">(8.6.5)</a> má právo požadovat od členů dalších orgánů spolku nebo od jeho 
  zaměstnanců vysvětlení k jednotlivým záležitostem,
    - <a name="b8x6x6">(8.6.6)</a> svolává jednání orgánu, pokud ho nesvolal ten, kdo k tomu byl povinen,
    - <a name="b8x6x7">(8.6.7)</a> zastupuje organizaci v soudních sporech a ohledně jiných nároků,
  pokud směřují vůči členům výboru.


> **Komentář**:
> Co se týče organizační soustavy, autor stanov vycházel ze svých zkušeností
> s právnickými osobami různých typů se zvláštním důrazem na využití zkušeností
> z organizací, které se věnují svobodnému software (viz volně dostupná kniha
> [The Art of Community][aoc].
> 
> ![Diagram organizační struktury a vazeb navenek][img-organizace]

[img-organizace]: img/organizace.png
[aoc]: http://www.artofcommunityonline.org/downloads/jonobacon-theartofcommunity-1ed.pdf

9. Právní jednání
-----------------

- <a name="b9x1">(9.1)</a> Nejde-li o závažnější právní jednání, jedná za výbor, který je statutárním 
orgánem, jeho předseda, případně jiný člen výboru pověřený předsedou nebo 
výborem, a to v souladu s předchozím usnesením výboru. Jde-li o závažnější 
právní jednání (bod [9.2](#b9x2)), vyžaduje se současně i společné písemné právní jednání 
dalšího člena výboru.

- <a name="b9x2">(9.2)</a> **Závažnějším právním jednáním** je právní jednání, kterým organizace poskytuje 
větší hodnotu než 100 000 Kč nebo se k takovému plnění zavazuje. 
Za poskytnutí takové hodnoty se považuje též ručení takovou 
hodnotou, její zastavení, zatížení, uzavření o smlouvě budoucí, předkupní 
právo anebo jiné právní jednání, které může mít za následek závazek k poskytnutí 
takové hodnoty.

- <a name="b9x3">(9.3)</a> Vedle osoby uvedených v předchozích ustanoveních stanov mohou jménem 
organizace jednat i jiní zástupci, o nichž to stanoví zákon anebo stanovy, jakož
i zmocněnec, jemuž byla zástupcem organizace udělena plná moc k určitému jednání
a způsob udělení plné moci splňuje podmínky kladené na jednání samotné.

- <a name="b9x4">(9.4)</a>   Písemné právní jednání výboru nebo jiného zástupce organizace musí obsahovat 
jméno jednajícího, jeho funkci a podpis.

10. Hospodaření s majetkem
--------------------------

- <a name="b10x1">(10.1)</a> S majetkem hospodaří výbor v souladu se schváleným rozpočtem, se zákonem 
a jinými obecně závaznými  právními předpisy. Účetní závěrku organizace ověřuje
auditor.

- <a name="b10x2">(10.2)</a>  Majetek organizace je v jejím vlastnictví, členové neručí za dluhy organizace 
a  organizace neručí za dluhy svých členů, nepřevezmou-li takové ručení smluvně. 
Se zánikem členství v organizaci není spojeno právo na vypořádací podíl ani 
jiný způsob majetkového vypořádání.

- <a name="b10x3">(10.3)</a>  Organizace má peníze na transparentních bankovních  účtech (výpisy zveřejňuje
banka). Organizace zveřejňuje své písemné smlouvy, objednávky, faktury, vnitřní 
předpisy, rozpočet, rozhodnutí, zápisy z jednání a účetní výkazy na svých 
internetových stránkách.

- <a name="b10x4">(10.4)</a> Organizace se  nezavazuje k dluhům, 
které nejsou kryty rozpočtovými příjmy, nedá-li k tomu souhlas členská  schůze. 

- <a name="b10x5">(10.5)</a> Příjmem organizace jsou
    - <a name="b10x5x1">(10.5.1)</a> členské příspěvky,
    - <a name="b10x5x2">(10.5.2)</a> dary a majetek z pozůstalosti, 
    - <a name="b10x5x3">(10.5.3)</a> dotace, 
    - <a name="b10x5x4">(10.5.4)</a> peníze obdržené na jednotlivé projekty, 
    - <a name="b10x5x5">(10.5.5)</a> příjmy vedlejší činnosti.

- <a name="b10x6">(10.6)</a> Členové organizace platí 
členské příspěvky ve výši, která je úměrná počtu obyvatel (bod [7.4.7](#b7x4x7)). 
Příspěvek je splatný na transparentní bankovní účet organizace do třicátého dne 
kalendářního roku, na který se platí, není-li stanoveno jinak.

- <a name="b10x7">(10.7)</a> Organizace nesmí převádět zisk svým členům, nýbrž používá ho ke své další 
činnosti. 

- <a name="b10x8">(10.8)</a> V případě likvidace převede 
likvidátor likvidační zůstatek na nevýdělečnou a veřejně prospěšnou 
právnickou osobu soukromoprávní 
povahy se sídlem v České republice s podobnými cíli, jako má 
organizace.

> **Komentář**:

> K [10.1](#b10x1) Organizace účtuje podle zákona č. 563/1991 Sb., o účetnictví, 
> ve znění 
> pozdějších předpisů, a dále podle vyhlášky č. 504/2002 Sb., o účtování 
> účetních jednotek, které nejsou podnikatelem. 

> Připomíná se, že při dosažení hodnoty netto aktiv 100 mil. Kč či splnění 
> jiné podmínky významnosti podle § 9 vyhlášky č. 312/2014 Sb., konsolidační 
> vyhlášky státu, musí být organizace zahrnuta do konsolidace podle 
> § 5 odst. 4 písm. c) vyhlášky a násl. 


11. Smírčí a rozhodčí doložka
--------------------

- <a name="b11x1">(11.1)</a> Tato smírčí a rozhodčí doložka se vztahuje na majetkové právní spory 
týkající se činnosti 
organizace nebo související s některým projektem organizace, které vzniknou

    - <a name="b11x1x1">(11.1.1)</a> mezi členem organizace a organizací jako právnickou osobou,
    - <a name="b11x1x2">(11.1.2)</a> mezi členy organizace navzájem,
    - <a name="b11x1x3">(11.1.3)</a> mezi organizací a členy volených orgánů.

- <a name="b11x2">(11.2)</a> Aktéři sporu se souhlasem se stanovami zavazují

    - <a name="b11x2x1">(11.2.1)</a> pokusit se o smírné řešení sporu, a to aspoň na dvou jednáních výboru,
    - <a name="b11x2x2">(11.2.2)</a> uplatnit svá práva teprve po vyčerpání smírčího prostředku podle 
  bodu [11.2.1](#b11x2x1), a to v rozhodčím řízení podle zákona o rozhodčím řízení a 
  o výkonu rozhodčích nálezů.

- <a name="b11x3">(11.3)</a> Aktéři sporu souhlasí s tím, že rozhodčí nález bude zveřejněn na 
internetových stránkách organizace.

> **Komentář**:
>
> K [11.2.2](#b11x2x2) Není-li dohodnuto jinak, postupuje se podle zákona č. 216/1994 Sb., 
> o rozhodčím řízení a o výkonu rozhodčích nálezů. Podle § 7 odst. 2 nemá-li 
> rozhodčí smlouva ustanovení o počtu a osobách rozhodců, jmenuje každá ze 
> stran jednoho rozhodce a tito rozhodci volí předsedajícího rozhodce.
> (Nelze postupovat podle ustanovení o spolku, neboť spolek nemá rozhodčí 
> komisi.) Nález rozhodců je právně závazný a vynutitelný. 

12. Ustanovení při zakládání
----------------------------

- <a name="b12x1">(12.1)</a> Zakládající členové organizace jsou základní a přidružení členové,
kteří jsou uvedeni na podpisovém archu na konci těchto stanov, pokud
zastupitelský nebo jiný kompetentní orgán stanovy schválí ve lhůtě pro to určené. 
Platnému projevení vůle nebrání, pokud jsou podpisy uvedeny na více listinách.

- <a name="b12x2">(12.2)</a> Prvními členy volených orgánů jsou

    - <a name="b12x2x1">(12.2.1)</a> .......................... (předseda výboru)
    - <a name="b12x2x2">(12.2.2)</a> .......................... (člen výboru)
    - <a name="b12x2x3">(12.2.3)</a> .......................... (člen výboru)
    - <a name="b12x2x4">(12.2.4)</a> .......................... (člen výboru)
    - <a name="b12x2x5">(12.2.5)</a> .......................... (člen výboru)
    - <a name="b12x2x6">(12.2.6)</a> .......................... (kontrolor)

- <a name="b12x3">(12.3)</a> Zakládající členové organizace doručí souhlas zastupitelského nebo 
jiného kompetentního orgánu výboru organizace se stanovami ve znění,
o němž zástupci zakládajících členů organizace prohlásili, že je dojednán a jeho změny nejsou přípustné.

- <a name="b12x4">(12.4)</a> Výbor organizace má povinnost navrhnout zápis organizace do veřejného rejstříku 
bez zbytečného odkladu po uplynutí
3 měsíců od okamžiku, kdy tyto stanovy schválí 

    - <a name="b12x4x1">(12.4.1)</a> zastupitelstva aspoň tří zakládajících členů organizace, kteří se mají stát základními členy, a dále 
    - <a name="b12x4x2">(12.4.2)</a> kompetentní orgán aspoň jednoho zakládajícího člena organizace, který se má stát přidruženým členem a nemá způsobilost stát se
  základním členem organizace. 

- <a name="b12x5">(12.5)</a> Každý zakládající člen dává souhlasem
se stanovami rovněž svůj souhlas k tomu, aby organizace vznikla i s menším počtem
členů, než je uvedeno v předchozích bodech. Pokud někteří zájemci o členství uvedení
v dojednaném textu smlouvy nevysloví
svůj souhlas do okamžiku, kdy je podán návrh na zápis organizace do veřejného rejstříku,
není to na překážku vzniku organizace, ale členy organizace se nestanou. 
Doručí-li zájemce členství uvedený ve stanovách jako zakládající člen potřebný
souhlas až po podání návrhu na zápis 
organizace do veřejného rejstříku, posuzuje se jeho podání jako přihláška nového člena.

- <a name="b12x6">(12.6)</a> Funkční období prvních volených orgánů, jejichž obsazení je uvedeno ve 
stanovách (body [12.2.1](#b12x2x1) až [12.2.6](#b12x2x6)), začíná vznikem organizace jako právnické osoby.

- <a name="b12x7">(12.7)</a> Každý zakládající člen organizace, který se stane základním členem (bod [12.1](#b12x1)), je povinen vnést do majetku organizace 
peněžitý vklad ve výši 2 Kč na jednoho obyvatele (bod [7.3](#b7x3)). Zakládající členové, kteří se mají stát přidruženými
členy, jsou povinni vnést peněžitý vklad ve výši podle vlastního uvážení a 
svých rozpočtových možností. Vklad je splatný 
na transparentní bankovní účet organizace do dvou měsíců od zveřejnění prvního 
seznamu členů organizace. 

- <a name="b12x8">(12.8)</a> Pokud by se v rejstříkovém řízení ukázalo, že tyto stanovy jsou v rozporu
se zákonem, je výbor organizace tímto zmocněn k veškerým změnám stanov, které jsou
podle rejstříkového soudu nezbytné k tomu, aby organizace mohla být zapsána, v nezbytně
nutném rozsahu, a to bez dalšího výslovného souhlasu zakládajících členů.

- <a name="b12x9">(12.9)</a> Členové volených orgánů organizace projevují podpisem těchto stanov souhlas s tím,
aby byli uvedeni ve veřejném rejstříku a zavazují se plnit své závazky podle stanov.
Členové volených orgánů předají dokumenty uvedené v bodě [8.3](#b8x3) výboru do 1 měsíce
od vzniku organizace.

- <a name="b12x10">(12.10)</a> Kde se v ustanoveních při zakládání mluví o volených orgánech organizace před jejím vznikem
anebo o osobách, které jsou členy těchto orgánů,
má se tím na mysli okruh osob, které jsou uvedeny v bodech [12.2.1](#b12x2x1) až [12.2.6](#b12x2x6),
které jednají podle pravidel uvedených v těchto stanovách pro daný volený orgán.

- <a name="b12x11">(12.11)</a> Organizace navrhne výmaz části 12 z úplného znění stanov, jakmile budou splaceny 
všechny vklady zakládajících členů, nejdříve však po skončení prvního volebního odbobí
volených orgánů. 
Údaje o členech budou v ten okamžik již 
vedeny v seznamu členů a údaje o volených orgánech budou zapsány ve veřejném 
rejstříku.

* * *

*K těmto stanovám bude přiložen podpisový arch se seznamem zakládajících 
základních a přidružených členů a podpisy jejich oprávněných představitelů.* 
